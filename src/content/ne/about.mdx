# मेरो परिचय

मैले १५ वर्षको उमेरमा एक अभियानकर्ता तथा बलग लेखकका रूपमा आफ्नो यात्रा सुरु गरेको थिएँ । मेरो सर्वप्रथम लिखितम् आफ्नो लैङ्गिक पहिचान बारे खुलेर आएको सुरुवाती समयमा आफू पारलैङ्गिक व्यक्ति हुँदाको अनुभवलाई बटुलेर व्यक्तिगत अनुभवको लेख लेखेको थिएँ । मैले विशेष सरी पारलैङ्गिक व्यक्तिहरू एवं यौभिकयौता (यौन अभिमुखिकरण, लैङ्गिक पहिचान तथा यौन विशेषता) का मुद्दाहरू साथै भाषा, जातीयता एवं नेवाः जनसमुदाय / सम्पदा बारे लेख्न र बोल्न थालेँ ।

ने.सं. ११४० (सन् २०२०) को समयमा आउँदा मेरो काम मुख्यतः भाषा, यौभिकयौता तथा कानून सहित नेपाल भाषा एवं नेवाः मुद्दाहरूमा केन्द्रित भएको छ । म विशेष गरी अनुसन्धान, जनचेतनामूलक सामाग्री प्रकाशन, प्राज्ञिक लेखन लगायतका ज्ञान उत्पादनमा काम गर्छु । यसका साथै म विशेष गरी अदालतमा रिट निवेदन दायर गरी कानूनी अभियान मार्फत् नीतिगत परिवर्तनमा काम गर्छु ।

---

### जनसांख्यिकी
म एक पारलैङ्गिक महिला हुँ । अङ्ग्रेजी भाषामा म she/her सर्वनामको प्रयोग गर्दछु । त्यसै गरी म अङ्ग्रेजी भाषामा वैवाहिक स्थिति तटस्थ शीर्षक Ms. प्रयोग गर्दछु भने खस / पर्वते भाषामा सुश्री/श्रीमतीको वैवाहिक स्थिति तटस्थ विकल्प नभएकाले लैङ्गिक तटस्थ विकल्प श्री प्रयोग गर्ने गरेको छु । खस / पर्वते मातृभाषीहरूले जस्तै महिलाहरूलाई स्त्रीलिङ्गी व्याकरणात्मक सम्बोधन (जस्तै: गर्छे, गर्छिन्, गरेकी, इत्यादि) प्रयोग गर्ने चलन नेवाः समाजमा व्यापक नभएकाले मेरो पनि त्यसरी बोल्ने बानी छैन । कसैले त्यसरी सम्बोधन गरेमा अन्यथा मान्दिनँ तर आफूले प्रयोग गर्ने गरेको छैन ।

मेरो यौन अभिमुखिकरणलाई म सर्वप्रणयात्मक (प्यानरोम्यान्टिक) तथा तरल भनेर व्याख्या गर्दछु ।

म चौबीस (२४) वर्षको भएँ । यसलाई हामी नेवाः समाजमा तेइस वर्ष सकेर चौबीस वर्षमा बसिरहेको भन्छौँ । जन्म मिति : नेपाल संवत् १११९ चिला १६ (वि.सं. २०५५ फागुन २० गते, सन् १९९९ मार्च ४) । हाम्रो परम्परा अनुसार नेपाल संवत्‌को चान्द्रमासिक पात्रो बमोजिम रीतिथितिको कार्य हुने भएकाले पाँचौँ महिना चिला महिनाको गाः (कृष्ण पक्ष) को तितिया (तृतीया) तिथिमा जन्मदिन मनाउने गर्दछु । विक्रम संवत् चन्द्रमानक पात्रो अनुसार यो फाल्गुन कृष्ण तृतीयाका दिन पर्दछ ।

मेरो राष्ट्रियता नेपाःमि (नेपाली) हो । म आदिवासी नेवाः जाती-राष्ट्रबाट हुँ । म त्यस अन्तर्गत जुगि जात समूहमा पर्दछु ।

मेरो जन्मजात वक्रपद द्वय (bilateral clubfeet) बाट उपचार उत्तरको अवशिष्ट अपाङ्गता (residual disability) रहेको छ ।

---
