𑐖𑐶 𑐬𑐸𑐎𑑂𑐳𑐣𑐵 𑐎𑐥𑐵𑐮𑐶 𑑋 𑐖𑐶𑐐𑐹 𑐎𑐸𑐣𑐵𑑄 𑐩𑐶𑑃𑐔𑑂𑐫𑐵𑑅 𑐩𑐫𑑂‌𑐖𑐸 𑐏𑑅 𑑋 𑐖𑐶𑐟𑑅 𑐕𑐾𑑃𑐖𑑅 𑐰 𑐠𑑅𑐠𑐶𑐟𑐶 𑐡𑐠𑐸𑐂 𑐟𑑅𑐢𑐷𑐩𑐿𑑄 𑐢𑐎𑐵𑑅 𑐣𑑄 𑐳𑐟𑐹 𑑋

𑐖𑐶 𑑑𑑕𑐡𑑃 𑐡𑐸𑐧𑐮𑐫𑑂 𑐣𑐶𑐳𑐾𑑄 𑐴𑑂𑐣𑑂𑐫𑐮𑐸𑐰𑐵𑑅 𑐖𑑂𑐫𑐵𑐎𑑅𑐩𑐶 𑐰 𑐧𑐮𑐐 𑐔𑑂𑐰𑐩𑐶 𑐎𑐠𑑄 𑐠𑑅𑐐𑐸 𑐥𑐮𑐵𑑅 𑐴𑑂𑐣𑐫𑐵𑐎𑐵𑐐𑐸 𑐏𑑅 𑑋 𑐖𑐶𑐐𑐸 𑐴𑑂𑐣𑐵𑐥𑐵𑑄𑐐𑐸 𑐔𑑂𑐰𑐖𑑂𑐫𑐵 𑐠𑑅𑐐𑐸 𑐖𑐵𑑅 𑐴𑑂𑐩𑐳𑐶𑐂𑐎𑐵𑐫𑐵 𑐏𑑃 𑐴𑑂𑐣𑑂𑐫𑑅𑐣𑐾 𑐰𑑅𑐐𑐸 𑐴𑑂𑐣𑐵𑐥𑐵𑑄𑐐𑐸 𑐂𑐮𑐫𑑂 𑐠𑑅 𑐴𑐶𑐮𑐵𑐖𑐵𑑅𑐩𑐶 𑐖𑐹𑐐𑐸 𑐰𑐵𑑅𑐔𑐵𑑅 𑐟𑐫𑐵𑐧𑐮𑐫𑑂 𑐠𑑅𑐫𑐵𑐟 𑐟𑐵𑑅𑐐𑐸 𑐏𑑃𑐫𑐵𑐟 𑐩𑐸𑐒𑑂𑐎𑐵𑑅 𑐠𑑅𑐐𑐸 𑐴𑐾 𑐏𑑃𑐩𑐵𑑅 𑐔𑑂𑐰𑐳𑐸 𑐔𑑂𑐰𑐫𑐵𑐐𑐸 𑐏𑑅 𑑋 𑐖𑐶𑑄 𑐧𑐶𑐳𑐎𑑄 𑐎𑐠𑑄 𑐴𑐶𑐮𑐵𑐖𑐵𑑅𑐩𑐶𑐥𑐶𑐣𑐶𑐐𑐸 𑐏𑑃 𑐣𑐵𑐥𑑄 𑐫𑐔𑐵 𑐎𑑂𑐰𑐳𑐵𑑅, 𑐖𑐵𑑅 𑐴𑑂𑐩𑐳𑐶𑐂𑐎𑐵 𑐰 𑐫𑐔𑐵 𑐟𑐵𑐖𑐶 (𑐫𑐎𑑂𑐰𑐖𑐵𑑅𑐴𑑂𑐩𑐫𑐟𑐵) 𑐫𑐵 𑐏𑑃𑐳𑐸𑐂 𑐮𑐶𑐳𑐾𑑄 𑐨𑐵𑐫𑑂, 𑐖𑐵𑐟𑐶𑐫𑐵 𑐏𑑃, 𑐣𑐾𑐰𑐵𑑅 𑐖𑐵𑐟𑐶 𑐰 𑐮𑐴𑐣𑐵𑐫𑐵 𑐏𑑃𑐫𑑂 𑐔𑑂𑐰𑐫𑐾𑐐𑐸 𑐰 𑐳𑑅 𑐟𑐫𑐾𑐐𑐸 𑐫𑐵𑐣𑐵 𑑋


𑐣𑐾.𑐳𑑄. 𑑑𑑑𑑔𑑐 𑐫𑐵 𑐂𑐮𑐫𑑂 𑐟𑐵𑐎 𑐠𑑂𑐫𑑄 𑐧𑐮𑐫𑑂 𑐖𑐶𑐐𑐸 𑐖𑑂𑐫𑐵 𑐩𑐹𑐎𑐠𑑄 𑐨𑐵𑐫𑑂, 𑐫𑐎𑑂𑐰𑐖𑐵𑑅𑐴𑑂𑐩𑐫𑐟𑐵 𑐰 𑐎𑐵𑐣𑐸𑐣 𑐮𑐶𑐳𑐾𑑄 𑐣𑐾𑐥𑐵𑐮𑐨𑐵𑐳𑐵 𑐰 𑐣𑐾𑐰𑐵𑑅𑐟𑐫𑑂‌𑐐𑐸 𑐏𑑃𑐳𑐸𑐂 𑐎𑑂𑐰𑐳𑑂𑐫𑐹 𑐰𑐣 𑑋 𑐖𑐶𑑄 𑐩𑐹𑐎𑐠𑑄 𑐩𑐵𑐮𑐾𑐎𑐸𑐮𑐾𑐖𑑂𑐫𑐵 𑐰 𑐮𑑂𑐰𑐎 𑐰𑐵𑑅𑐔𑐵𑑅 𑐠𑐣𑐾𑐖𑑂𑐫𑐵𑐫𑐵 𑐖𑑂𑐰𑐮𑑄 𑐥𑐶𑐠𑐣𑐾𑐐𑐸 𑐰 𑐥𑐬𑐐𑑂𑐫𑐵𑑃 𑐔𑑂𑐰𑐳𑐸 𑐠𑐾𑑄 𑐖𑑂𑐰𑑅𑐐𑐸 𑐐𑑂𑐫𑐵𑑄 𑐧𑐶𑐂𑐐𑐸 𑐖𑑂𑐰𑐮𑑄 𑐡𑐫𑐾𑐎𑐾𑐐𑐸𑐮𑐶𑐂 𑐖𑑂𑐫𑐵 𑐫𑐵𑐣𑐵 𑑋 𑐠𑑂𑐰𑐫𑐵 𑐮𑐶𑐳𑐾𑑄 𑐖𑐶𑑄 𑐩𑐹𑐎𑐠𑑄 𑐣𑑂𑐫𑐵𑑅𑐎𑐸𑐠𑐶𑐂 𑐂𑐣𑐵𑐥 𑐟𑐫𑐵𑑅 𑐎𑐵𑐣𑐸𑐣 𑐥𑐵𑐏𑐾𑑄 𑐴𑑂𑐣𑑂𑐫𑐖𑑂𑐫𑐵𑐫𑐾𑐐𑐸 𑐰 𑐖𑑂𑐫𑐵𑐔𑐸 𑐴𑐶𑐮𑐾𑐐𑐸 𑐖𑑂𑐫𑐵 𑐫𑐵𑐣𑐵𑐔𑑂𑐰𑐣𑐵𑐐𑐸 𑐡𑐸 𑑋

𑐖𑐶 𑐴𑐶𑐮𑐵𑐖𑐵𑑅𑐩𑐶 𑐩𑐶𑐳𑐵 𑐧𑐵 𑐴𑐶𑐮𑐵𑐩𑐶𑐳𑐵 𑐏𑑅 𑑋 𑐂𑐒𑐮𑐶𑐳 𑐨𑐵𑐳𑐫𑑂 𑐖𑐶𑑄 She/Her 𑐥𑐮𑐶𑐣𑐵𑑄 𑐕𑑂𑐫𑐮𑐵 𑑋 𑐀𑐠𑐾 𑐴𑐾 𑐂𑐒𑐮𑐶𑐳 𑐨𑐵𑐳𑐫𑑂 𑐂𑐴𑐶𑐥𑐵 𑐖𑐹𑐩𑐖𑐹 𑐣𑐵𑐥𑑄 𑐳𑑂𑐰𑐵𑐥𑐹 𑐩𑐡𑐸𑐐𑐸 𑐴𑐣𑐵𑐏𑑃𑐐𑑂𑐰𑑅 Ms. 𑐢𑐎𑐵𑑅 𑐕𑑂𑐫𑐮𑐵 𑑋 𑐏𑐫𑑂 𑐨𑐵𑐳𑐫𑑂 𑐂𑐴𑐶𑐥𑐵 𑐖𑐹𑐩𑐖𑐹 𑐣𑐵𑐥𑑄 𑐳𑑂𑐰𑐵𑐥𑐹 𑐩𑐡𑐸𑐐𑐸 𑐴𑐣𑐵𑐏𑑃𑐐𑑂𑐰𑑅 𑐩𑐡𑐸𑐐𑐸 𑐖𑐸𑐫𑐵𑑅 ‘𑐳𑐸𑐱𑑂𑐬𑐷 / 𑐱𑑂𑐬𑐷𑐩𑐟𑐷‘𑐫𑐵 𑐠𑐵𑐳𑐫𑑂 ‘𑐱𑑂𑐬𑐷‘ 𑐢𑐎𑐵𑑅 𑐕𑑂𑐫𑐮𑐾𑐐𑐸 𑐫𑐵𑐣𑐵 𑑋 𑐣𑐾𑐥𑐵𑐮𑐨𑐵𑐳𑐵𑐫𑑂 𑐮𑐵 𑐩𑐫𑑂‌𑐖𑐸 𑐏𑑃𑐐𑑂𑐰𑑅 𑐂𑐴𑐶𑐥𑐵 𑐖𑐹𑐩𑐖𑐹 𑐣𑐵𑐥𑑄 𑐳𑑂𑐰𑐵𑐥𑐹 𑐩𑐡𑐸𑐐𑐸 𑐴𑐾 𑐏𑑃𑐐𑑂𑐰𑑅 𑐖𑐸𑐮 𑑋

𑐖𑐶𑑄 𑐠𑑅𑐐𑐸 𑐫𑐔𑐵 𑐎𑑂𑐰𑐳𑐵𑑅 𑐨𑑂𑐰𑐫𑐔𑐵𑐩𑐶 𑐰 𑐕𑑂𑐰𑐵𑐮𑐸 𑐢𑐎𑐵𑑅 𑐠𑐸𑐂𑐎𑐾𑐐𑐸 𑐫𑐵𑐣𑐵 𑑋

𑐖𑐶 𑐣𑐷𑐳𑑂𑐰𑐡𑑃 𑐦𑐸𑐣𑐵𑑅 𑐣𑐷𑐥𑑂𑐫𑐡𑑃𑐫𑑂 𑐔𑑂𑐰𑐣𑐵 𑐔𑑂𑐰𑐣𑐵𑐴𑑂𑐩 𑐏𑑅 𑑋 𑐖𑐶𑐐𑐹 𑐧𑐸𑐴𑑂𑐣𑐶 𑐴𑑂𑐣𑐶𑐮𑑂𑐫𑐵𑑅 𑐎𑐠𑑄 𑐣𑐾𑐥𑐵𑐮 𑐳𑐩𑑂𑐧𑐟 𑑑𑑑𑑑𑑑 𑐔𑐶𑐮𑐵 𑑑𑑖 𑐏𑑅 𑐢𑐵𑑅𑐳𑐵 𑐩𑐶𑐮𑐵𑐮𑑂𑐫𑐵𑑅 𑐎𑐠𑑄 𑐔𑐶𑐮𑐵𑐐𑐵𑑅 𑐳𑑂𑐰𑐩𑐶𑐮𑐵 (𑐟𑐶𑐟𑐶𑐫𑐵) 𑐏𑐸𑐴𑑂𑐣𑐸 𑐮𑐵𑑅 𑑋

𑐖𑐶𑐐𑐹 𑐡𑐾𑐫𑑂‌𑐳𑐸 𑐣𑐾𑐥𑐵𑑅𑐩𑐶 𑐏𑑅 𑑋 𑐖𑐶 𑐧𑑃𑐩𑐶 𑐣𑐾𑐰𑐵𑑅 𑐖𑐵𑐟𑐶𑐫𑐵𑐴𑑂𑐩 𑐏𑑅 𑑋 𑐣𑐾𑐰𑐵𑑅 𑐡𑐸𑐣𑐾 𑐖𑐶 𑐖𑐸𑐐𑐶 𑐖𑐵𑐟𑐫𑑂 𑐮𑐵𑑅 𑑋

𑐖𑐶𑐐𑐹 𑐧𑐸𑐳𑐾𑑄 𑐰𑑅𑐐𑐸 𑐟𑐸𑐟𑐶 𑐧𑑂𑐫𑐎𑑂𑐰𑑅-𑐔𑐵𑑅𑐟𑐹 (bilateral clubfeet) 𑐫𑐵 𑐰𑐵𑐳𑑅 𑐰 𑐳𑐸𑐳𑐵𑑅 𑐫𑐵𑐣𑐵𑑅 𑐮𑑂𑐫𑑄𑐥𑐸𑐮𑑂𑐫𑑅 𑐏𑐹 (residual disability) 𑐠𑐵𑑅𑐣𑐶 𑑋
